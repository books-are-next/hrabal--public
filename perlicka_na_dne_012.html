<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Andělské oči">
    <meta name="apple-mobile-web-app-capable" content="yes">
    <title>Andělské oči</title>
    <link rel="stylesheet" href="./style/style.min.css" media="screen" integrity="sha256-86v7XDcYpu7xT12TrNXpE6KYOcGD8Dj9ESdqMzZE7ZM=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86828">
    <meta name="application-name" content="Bohumil Hrabal: Perlička na dně">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Perlička na dně">
    <meta property="og:title" content="Perlička na dně">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Perlička na dně">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./perlicka_na_dne_011.html">
    <link rel="next" href="./perlicka_na_dne_013.html">
    <meta name="nb-order" content="8">
    <link rel="self" href="perlicka_na_dne_012.html">
    <meta name="nb-identifier" content="hrabal-perlicka-na-dne-e21753a">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3255" data-nb-chars="19056">
    <nav role="doc-toc">
      <ul class="plain section">
        <li><a href="perlicka_na_dne_005.html">— (Úvod)</a></li>
        <li><a href="perlicka_na_dne_006.html">Večerní kurs</a></li>
        <li><a href="perlicka_na_dne_007.html">Miláček</a></li>
        <li><a href="perlicka_na_dne_008.html">Staré zlaté časy</a></li>
        <li><a href="perlicka_na_dne_009.html">Fádní odpoledne</a></li>
        <li><a href="perlicka_na_dne_010.html">Smrt pana Baltisberga</a></li>
        <li><a href="perlicka_na_dne_011.html">Emánek</a></li>
        <li><a href="perlicka_na_dne_012.html">Andělské oči</a></li>
        <li><a href="perlicka_na_dne_013.html">Podvodníci</a></li>
        <li><a href="perlicka_na_dne_014.html">Baron Prášil</a></li>
        <li><a href="perlicka_na_dne_015.html">Křtiny 1947</a></li>
        <li><a href="perlicka_na_dne_016.html">U&nbsp;zeleného stromu</a></li>
        <li><a href="perlicka_na_dne_017.html">Pražské jesličky</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./perlicka_na_dne_011.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="12"><span class="idea" data-nb-ref-number="1" id="idea1" data-nb-words="2" data-nb-chars="12">Andělské oči</span></h1>
        <section>
          <p class="chunk" data-nb-ref-number="2" data-nb-words="34" data-nb-chars="198"><span class="idea" data-nb-ref-number="2" id="idea2" data-nb-words="34" data-nb-chars="198">Optal se&nbsp;mladičké prodavačky: „Kdepak je&nbsp;pan šéf?“ Ukázala prstíkem na&nbsp;dveře a&nbsp;řekla: „Paní šéfová je&nbsp;v&nbsp;zahradě a&nbsp;pan šéf je&nbsp;asi v&nbsp;pekárně… A&nbsp;kdo jste vy?“ Odpověděl: „Jsem reprezentant pojišťovny.“</span></p>
          <p class="chunk" data-nb-ref-number="3" data-nb-words="42" data-nb-chars="229"><span class="idea" data-nb-ref-number="3" id="idea3" data-nb-words="42" data-nb-chars="229">A&nbsp;do pekařského krámu vešli lidé a&nbsp;dívka se&nbsp;jich ptala, co&nbsp;si&nbsp;přejí. Lidé si&nbsp;kupovali housky a&nbsp;rohlíky a&nbsp;chleba. A&nbsp;zase přicházeli další. Prodavačka znovu ukázala prstíkem na&nbsp;dveře: „Paní šéfová je&nbsp;v&nbsp;zahradě a&nbsp;pan šéf v&nbsp;pekárně.“</span></p>
          <p class="chunk" data-nb-ref-number="4" data-nb-words="182" data-nb-chars="1043"><span class="idea" data-nb-ref-number="4" id="idea4" data-nb-words="182" data-nb-chars="1043">Pojišťovák vešel na&nbsp;chodbu, kde sladce voněly pecny vyrovnané na&nbsp;rechnách, zastavil se&nbsp;u&nbsp;okna a&nbsp;díval se&nbsp;do&nbsp;zahrady, kde pod jabloněmi kráčela bosá ženská; teď se&nbsp;naklonila a&nbsp;z&nbsp;hromady rosících se&nbsp;jablek vybrala ta&nbsp;nejkrásnější a&nbsp;dala je&nbsp;do&nbsp;kapsy u&nbsp;zástěry. A&nbsp;hned jedno to&nbsp;jablko čistila a&nbsp;leštila o&nbsp;zástěru, zadívala se&nbsp;na&nbsp;ně&nbsp;a&nbsp;zakousla se&nbsp;do&nbsp;sladké dužiny… a&nbsp;až sem na&nbsp;chodbu to&nbsp;bylo slyšet, jak odtrhla a&nbsp;s&nbsp;ohromnou chutí křoupala to&nbsp;jablko. Pak zamyšlena se&nbsp;brouzdala spadlým listím a&nbsp;zrosenou trávou, až&nbsp;došla ke&nbsp;smuteční vrbě, rozhrnula větvičky a&nbsp;dívala se&nbsp;na&nbsp;starce, který seděl v&nbsp;kolečkové židli, celý zabalený do&nbsp;deky, a&nbsp;s&nbsp;výrazem ptáka letícího vpřed četl si&nbsp;z&nbsp;nějaké veliké knihy, připevněné na&nbsp;muzikantský pult. Žena vešla pod vrbu, otočila stránku v&nbsp;knize a&nbsp;kolíčkem na&nbsp;prádlo připevnila list k&nbsp;ostatním, aby vítr nelistoval v&nbsp;knize. Pohladila pak starce, urovnala mu&nbsp;deku… a&nbsp;on s&nbsp;prostomyslným úsměvem si&nbsp;četl dál. A&nbsp;ta ženská rozhrnula větvičky, kráčela mokrou trávou, a&nbsp;když se&nbsp;objevila u&nbsp;okna, její nohy byly docela červené.</span></p>
          <p class="chunk" data-nb-ref-number="5" data-nb-words="31" data-nb-chars="196"><span class="idea" data-nb-ref-number="5" id="idea5" data-nb-words="31" data-nb-chars="196">Pak vešla na&nbsp;chodbu, rozkročila se&nbsp;před reprezentantem pojišťovny, zašilhala na&nbsp;nové jablko a&nbsp;s&nbsp;ohromnou chutí se&nbsp;do&nbsp;něho zakousla a&nbsp;slyšitelnou ranou odtrhla sladkou dužinu. A&nbsp;podívala se&nbsp;tázavě.</span></p>
          <p class="chunk" data-nb-ref-number="6" data-nb-words="42" data-nb-chars="251"><span class="idea" data-nb-ref-number="6" id="idea6" data-nb-words="42" data-nb-chars="251">Reprezentant řekl, že&nbsp;se&nbsp;jmenuje Růžička Karel a&nbsp;že pekařský mistr pan Beránek nejdřív podepsal přihlášku do&nbsp;živnostenského fondu, ale pak poslal dopis, ve&nbsp;kterém sděluje, že&nbsp;členem už&nbsp;nechce být a&nbsp;že chce peníze nazpátek. Co&nbsp;ona, paní pekařka, na&nbsp;to?</span></p>
          <p class="chunk" data-nb-ref-number="7" data-nb-words="177" data-nb-chars="995"><span class="idea" data-nb-ref-number="7" id="idea7" data-nb-words="177" data-nb-chars="995">Odhodila stopku, vzala z&nbsp;rechny papírový pytlík, položila jej na&nbsp;futro okna, vytáhla tužku a&nbsp;na ten pytlík psala a&nbsp;násobila, pak sčítala a&nbsp;potom řekla: „Je blázen ten můj. Když ne&nbsp;on, tak aspoň já&nbsp;tady na&nbsp;světě budu do&nbsp;devadesáti… jako můj tatínek,“ řekla a&nbsp;ukázala oknem na&nbsp;starce v&nbsp;kolečkové židli, „a&nbsp;tak já&nbsp;bych vydělala na&nbsp;pojišťovně v&nbsp;pětasedmdesáti letech padesát tisíc!“ A&nbsp;vzala tužku a&nbsp;podtrhla tu&nbsp;částku, kterou vypočítala na&nbsp;pytlíku. Pak ukázala na&nbsp;dveře a&nbsp;po­krčila rameny: „Ale ten můj to&nbsp;nechce. Pořád má&nbsp;něco. Zamlada mě&nbsp;budil a&nbsp;vyřvával: ‚Přiznej se, koho jsi měla přede mnou!‘ a&nbsp;zpovídal mě… Teď mě&nbsp;zase budí, třepe tou přihláškou a&nbsp;řve: ‚Až sem přijde ten pojišťovák s&nbsp;andělskejma vočima, takhle to&nbsp;s&nbsp;ním dopadne!‘ a&nbsp;dává rány pěstí do&nbsp;pelesti postele, až&nbsp;má&nbsp;klouby samou krev… Ale co&nbsp;se&nbsp;dá&nbsp;dělat?“ řekla a&nbsp;zmačkala ty&nbsp;výpočty na&nbsp;papírovém pytlíku od&nbsp;mouky, vytáhla jablko, vyleštila je&nbsp;o&nbsp;mohutná prsa, zadívala se&nbsp;na&nbsp;to&nbsp;jablko zblízka a&nbsp;s&nbsp;ohromnou chutí se&nbsp;zakousla do&nbsp;dužiny.</span></p>
          <p class="chunk" data-nb-ref-number="8" data-nb-words="8" data-nb-chars="35"><span class="idea" data-nb-ref-number="8" id="idea8" data-nb-words="8" data-nb-chars="35">„Co to&nbsp;tam čte pan otec?“ optal se.</span></p>
          <p class="chunk" data-nb-ref-number="9" data-nb-words="122" data-nb-chars="716"><span class="idea" data-nb-ref-number="9" id="idea9" data-nb-words="122" data-nb-chars="716">„Humoristický listy,“ řekla a&nbsp;na zubech jí&nbsp;svítila jablečná pěna, „co má&nbsp;taky dělat, když ochrnul. Ale než ochrnul, byl tatínek trhovec. Patentní navlíkač jehel. Neslyšel jste vo&nbsp;tom? Ani neviděl? Vopravdu ne?“ divila se&nbsp;pekařka. „Ale jděte!“ a&nbsp;přednášela s&nbsp;kramářským přízvukem: „Matka se&nbsp;domů z&nbsp;pole vrací, chce šít, ale oči má&nbsp;zesláblé, ruce se&nbsp;jí&nbsp;třesou. Píchá, píchá, ale jehlu navléci nemůže. A&nbsp;proč? Protože nemá můj patentní navlíkač jehel. Dámy a&nbsp;pánové, tento přístroj světa jsem prodával v&nbsp;Paříži za&nbsp;korun pět, ale dnes, aby každý kupcem byl, za&nbsp;pouhé koruny dvě. A&nbsp;k&nbsp;tomu přidávám jednu velkou špulku bílých nití a&nbsp;jednu špulku malých černých nití… a&nbsp;k&nbsp;tomu všemu tucet jehel, aby dnes každý kupcem byl…“</span></p>
          <p class="chunk" data-nb-ref-number="10" data-nb-words="46" data-nb-chars="255"><span class="idea" data-nb-ref-number="10" id="idea10" data-nb-words="46" data-nb-chars="255">Přednášela a&nbsp;docela zblízka se&nbsp;dívala pojišťováku do&nbsp;očí a&nbsp;on cítil vůni jejího dechu, vlhkou a&nbsp;sladkou vůni po&nbsp;jablečné pěně, že&nbsp;měl dojem, že&nbsp;se&nbsp;na&nbsp;něj dívá jako na&nbsp;ta&nbsp;jablka, která před chvílí skřoupala. „Vy jste to&nbsp;vopravdu nikdy neslyšel?“ optala se.</span></p>
          <p class="chunk" data-nb-ref-number="11" data-nb-words="15" data-nb-chars="89"><span class="idea" data-nb-ref-number="11" id="idea11" data-nb-words="15" data-nb-chars="89">„Neslyšel,“ vydechl a&nbsp;usmál se, „ale že&nbsp;vás nezebou nohy? Tak bosky stát na&nbsp;dlaždičkách?“</span></p>
          <p class="chunk" data-nb-ref-number="12" data-nb-words="8" data-nb-chars="51"><span class="idea" data-nb-ref-number="12" id="idea12" data-nb-words="8" data-nb-chars="51">„Nikdy…, mně je&nbsp;pořád horko. Pořád jsem rozpálená.“</span></p>
          <p class="chunk" data-nb-ref-number="13" data-nb-words="32" data-nb-chars="194"><span class="idea" data-nb-ref-number="13" id="idea13" data-nb-words="32" data-nb-chars="194">Řekla a&nbsp;naklonila se&nbsp;docela blízko ke&nbsp;rtům pojišťováka. Viděl její velké, krásné oči, které byly plné zdravé smyslnosti. A&nbsp;pekařka jej dlouze políbila. Její ústa byla studená a&nbsp;voňavá od&nbsp;jablek.</span></p>
          <p class="chunk" data-nb-ref-number="14" data-nb-words="87" data-nb-chars="526"><span class="idea" data-nb-ref-number="14" id="idea14" data-nb-words="87" data-nb-chars="526">Pak ji&nbsp;polekal zvuk kdesi otevíraných dveří. Odskočila, její bosé nohy pleskly o&nbsp;dlaždičky, naslouchala, pak se&nbsp;usmála a&nbsp;řekla: „Máte pěkný voči.“ A&nbsp;vzala veliký proutěný koš, skládala do&nbsp;něj pecny chleba a&nbsp;hovořila: „Kdybyste někdy po&nbsp;mně zatoužil jako já&nbsp;po&nbsp;vás, víte, kde bydlím.“ Zvedla lehce ten těžký koš a&nbsp;ukázala bradou na&nbsp;dveře na&nbsp;konci chodby. „A&nbsp;tam spí ten můj…,“ řekla, naposled darovala reprezentantu pojišťovny své krásné oči, drcla zadkem do&nbsp;dveří, které vedly do&nbsp;krámu, a&nbsp;vířivým pohybem vklouzla do&nbsp;prodejny.</span></p>
          <p class="chunk" data-nb-ref-number="15" data-nb-words="25" data-nb-chars="147"><span class="idea" data-nb-ref-number="15" id="idea15" data-nb-words="25" data-nb-chars="147">Chvíli stál a&nbsp;naslouchal, díval se&nbsp;chvíli na&nbsp;starce, který si&nbsp;četl pod vrbou v&nbsp;Humoristických listech, pak přešel chodbou a&nbsp;otevřel dveře do&nbsp;dílny.</span></p>
          <p class="chunk" data-nb-ref-number="16" data-nb-words="61" data-nb-chars="364"><span class="idea" data-nb-ref-number="16" id="idea16" data-nb-words="61" data-nb-chars="364">Tady bylo ticho, na&nbsp;rechnách při zdi spočívaly pecny chleba a&nbsp;na vojenském kavalci, jen tak v&nbsp;podvlíkačkách, ležel mistr na&nbsp;břiše, jednou rukou sáhoval přes polštář, jako by&nbsp;přes dílnu plaval kraula. Na&nbsp;podlaze ležel pantofel plný cákanců zaschlého těsta. A&nbsp;pojišťovák se&nbsp;sklonil a&nbsp;zatřásl spáčem. Ten se&nbsp;posadil a&nbsp;zíval a&nbsp;protahoval se, až&nbsp;mu&nbsp;v&nbsp;kostře zapraskalo.</span></p>
          <p class="chunk" data-nb-ref-number="17" data-nb-words="5" data-nb-chars="31"><span class="idea" data-nb-ref-number="17" id="idea17" data-nb-words="5" data-nb-chars="31">„Jste mistr Beránek?“ optal se.</span></p>
          <p class="chunk" data-nb-ref-number="18" data-nb-words="7" data-nb-chars="31"><span class="idea" data-nb-ref-number="18" id="idea18" data-nb-words="7" data-nb-chars="31">Ale pekař se&nbsp;svalil a&nbsp;spal dál.</span></p>
          <p class="chunk" data-nb-ref-number="19" data-nb-words="14" data-nb-chars="88"><span class="idea" data-nb-ref-number="19" id="idea19" data-nb-words="14" data-nb-chars="88">Zatřásl jím znovu a&nbsp;řekl: „Mistře, psal jste nám dopis, který začínal: Vážení lumpové…?“</span></p>
          <p class="chunk" data-nb-ref-number="20" data-nb-words="44" data-nb-chars="230"><span class="idea" data-nb-ref-number="20" id="idea20" data-nb-words="44" data-nb-chars="230">A&nbsp;mistr vyskočil, mrskl sebou, natočil si&nbsp;pojišťováka do&nbsp;světla, vzal mu&nbsp;hlavu do&nbsp;svých tlap, díval se&nbsp;mu&nbsp;do&nbsp;očí, jako by&nbsp;jej chtěl zulíbat…, a&nbsp;zařval: „To není von!“ a&nbsp;hulákal ke&nbsp;stropu: „Kde je&nbsp;ta&nbsp;svině, co&nbsp;měla voči jak anděl?“</span></p>
          <p class="chunk" data-nb-ref-number="21" data-nb-words="10" data-nb-chars="61"><span class="idea" data-nb-ref-number="21" id="idea21" data-nb-words="10" data-nb-chars="61">„Co?“ polekal se&nbsp;reprezentant a&nbsp;objel si&nbsp;prstem límec košile.</span></p>
          <p class="chunk" data-nb-ref-number="22" data-nb-words="246" data-nb-chars="1364"><span class="idea" data-nb-ref-number="22" id="idea22" data-nb-words="246" data-nb-chars="1364">„Jeje jeje jeje jeje!“ hopsal mistr v&nbsp;podvlíkačkách dílnou, „já, kterej má&nbsp;zásadu, jak přijde pojišťovák do&nbsp;baráku, hned mu&nbsp;dát pěstí do&nbsp;rypáku…, tak já&nbsp;se&nbsp;podepíšu na&nbsp;takovej hnusnej podvod na&nbsp;lidstvu! A&nbsp;vyplatím prachy, který jsem měl na&nbsp;bukový dříví!“ Na&nbsp;důkaz si&nbsp;dal ránu pěstí do&nbsp;čela, až&nbsp;mu&nbsp;oči zablikaly, a&nbsp;pokračoval: „To ale ty&nbsp;jeho modrý voči! A&nbsp;to se&nbsp;mě&nbsp;ta&nbsp;svině ptá, mistře, až&nbsp;půjdete do&nbsp;penze, chcete jako prémii: domek, nebo vilku? A&nbsp;mistře, až&nbsp;budeme dělat s&nbsp;penzistama jednoměsíční bezplatný vejlety…, raději chcete k&nbsp;moři, nebo do&nbsp;velehor? A&nbsp;já, kráva, jsem řekl, že&nbsp;raději ten domek a&nbsp;do těch velehor!“ volal mistr a&nbsp;zase si&nbsp;dal ránu do&nbsp;čela, až&nbsp;se&nbsp;srazil na&nbsp;kavalec, kde pokračoval: „A&nbsp;tak jsem v&nbsp;tom libým mračnu žil až&nbsp;do&nbsp;večera, votvíral jsem dveře toho domečku, díval jsem se&nbsp;dalekohledem na&nbsp;ty&nbsp;velehory… A&nbsp;večer jsem si&nbsp;přečetl stanovy, a&nbsp;když jsem je&nbsp;dočetl, svalil jsem se&nbsp;rovnou sem,“ řekl a&nbsp;ukázal na&nbsp;kavalec. Vymrštil se, drapl reprezentanta za&nbsp;rukáv a&nbsp;odvlekl jej ke&nbsp;zdi, kde ťukal olámanými nehty na&nbsp;zeď, na&nbsp;nějaké součty a&nbsp;násobení, a&nbsp;teď prstem podtrhl výslednou sumu a&nbsp;řval: „Podvedli jste mě! Tohle bych vám musel dát do&nbsp;chřtánu! Za&nbsp;padesát tisíc bych si&nbsp;musel koupit roky nazpátek…, ale na&nbsp;co? To&nbsp;mi&nbsp;ta&nbsp;svině s&nbsp;andělskejma vočima, která to&nbsp;se&nbsp;mnou sepisovala…, to&nbsp;mi&nbsp;neřekla!“ zamňoukal mistr a&nbsp;ruce se&nbsp;mu&nbsp;rachiticky zkroutily.</span></p>
          <p class="chunk" data-nb-ref-number="23" data-nb-words="41" data-nb-chars="233"><span class="idea" data-nb-ref-number="23" id="idea23" data-nb-words="41" data-nb-chars="233">Pak těkal očima po&nbsp;dílně a&nbsp;povídá: „Ale víte, až&nbsp;sem ten mamlas s&nbsp;modrejma vočima přijde, co&nbsp;mu&nbsp;udělám?“ a&nbsp;rozhlížel se, ale ani kopisty, polena, ani šarovací háky od&nbsp;pece jej neinspirovaly. Až&nbsp;s&nbsp;rozkoší setrval na&nbsp;sázecích lopatách.</span></p>
          <p class="chunk" data-nb-ref-number="24" data-nb-words="105" data-nb-chars="582"><span class="idea" data-nb-ref-number="24" id="idea24" data-nb-words="105" data-nb-chars="582">Strhl jednu tu&nbsp;lopatu, běžel na&nbsp;konec dílny, potěžkal ji&nbsp;a&nbsp;vyrovnal do&nbsp;vodorovné polohy, rozběhl se&nbsp;proti stěně pece a&nbsp;vší silou tou lopatou do&nbsp;ní&nbsp;vrazil. Náraz byl prudký, že&nbsp;se&nbsp;mistr svalil na&nbsp;zadek, ale jásal: „A&nbsp;takhle, takhle mu&nbsp;naperu tu&nbsp;lopatu rovnou do&nbsp;držky! A&nbsp;takhle mu&nbsp;tam s&nbsp;ní budu verglovat!“ Ukazoval, jak se&nbsp;tou lopatou bude babrat v&nbsp;pojišťováku s&nbsp;andělskýma očima. A&nbsp;pak, když chtěl vstát, zůstal mistr ještě chvíli na&nbsp;čtyřech a&nbsp;domýšlel ten obraz: „Mě povedou četníci do&nbsp;lapáku, ale jeho rovnou do&nbsp;márnice.“ Vstal, posadil se&nbsp;na&nbsp;kavalec a&nbsp;obličej si&nbsp;ukryl do&nbsp;dlaní.</span></p>
          <p class="chunk" data-nb-ref-number="25" data-nb-words="34" data-nb-chars="195"><span class="idea" data-nb-ref-number="25" id="idea25" data-nb-words="34" data-nb-chars="195">Reprezentant Živnostenské pojišťovny si&nbsp;utřel pot. A&nbsp;pohoršil se: „To tedy volá do&nbsp;nebes! A&nbsp;proto mě&nbsp;taky sem z&nbsp;direkce poslali. Mistře, ukažte mi&nbsp;tu&nbsp;přihlášku, chci vědět, kdo to&nbsp;s&nbsp;vámi sepsal.“</span></p>
          <p class="chunk" data-nb-ref-number="26" data-nb-words="14" data-nb-chars="95"><span class="idea" data-nb-ref-number="26" id="idea26" data-nb-words="14" data-nb-chars="95">Pekař zvedl podhlavník, kde měl tašku nabitou všelijakými doklady, vytáhl přihlášku a&nbsp;podal ji.</span></p>
          <p class="chunk" data-nb-ref-number="27" data-nb-words="67" data-nb-chars="425"><span class="idea" data-nb-ref-number="27" id="idea27" data-nb-words="67" data-nb-chars="425">Pojišťovák rozevřel listinu. „No jó, pan Krahulík! Mistře Beránku, podejte mi&nbsp;ruku, podejte, tak. A&nbsp;já jako státní úředník se&nbsp;s&nbsp;vámi vsadím, vo&nbsp;co&nbsp;chcete, že&nbsp;pan Krahulík nejenže dostane kopačky, ale půjde před prokurátora. To&nbsp;se&nbsp;dělá?“ pobouřil se&nbsp;reprezentant. Pak dodal: „Já vím, že&nbsp;vás pan Krahulík neinformoval, že&nbsp;existují státní příplatky na&nbsp;živnostenskou penzi. Nic vám neřekl o&nbsp;příplatcích zemských a&nbsp;okresních, že?“</span></p>
          <p class="chunk" data-nb-ref-number="28" data-nb-words="5" data-nb-chars="30"><span class="idea" data-nb-ref-number="28" id="idea28" data-nb-words="5" data-nb-chars="30">„To tedy ne…,“ pošeptal mistr.</span></p>
          <p class="chunk" data-nb-ref-number="29" data-nb-words="56" data-nb-chars="328"><span class="idea" data-nb-ref-number="29" id="idea29" data-nb-words="56" data-nb-chars="328">„Tak vidíte,“ řekl pojišťovák a&nbsp;stiskl panu Beránkovi ruku, „a to&nbsp;vám jistě neřekl, že&nbsp;pan prezident Beneš má&nbsp;všechny živnostníky rád, a&nbsp;proto jim vymohl, aby výtěžky znárodněného průmyslu šly určitou kvótou na&nbsp;vaši penzi. Takže teď se&nbsp;píše rok 47, to&nbsp;znamená, že&nbsp;za&nbsp;deset let bude vaše penze dvojnásobná…, že&nbsp;vám tohle neřekl!“</span></p>
          <p class="chunk" data-nb-ref-number="30" data-nb-words="4" data-nb-chars="30"><span class="idea" data-nb-ref-number="30" id="idea30" data-nb-words="4" data-nb-chars="30">„To neřek…,“ zachraplal pekař.</span></p>
          <p class="chunk" data-nb-ref-number="31" data-nb-words="92" data-nb-chars="559"><span class="idea" data-nb-ref-number="31" id="idea31" data-nb-words="92" data-nb-chars="559">„Tak tady je&nbsp;ten zakopanej pes!“ reprezentant zvedl prsty k&nbsp;přísaze a&nbsp;volal: „Vždyť to&nbsp;je&nbsp;právě ta&nbsp;revoluce v&nbsp;pojišťovnictví! Zač padaly miliony! Vždyť ti&nbsp;mladí budou platit na&nbsp;ty&nbsp;starý živnostníky. Pane Beránku, já&nbsp;vám vymůžu na&nbsp;ministerstvu sociální péče, abyste celou věc dal do&nbsp;klidu, všecko si&nbsp;znovu promyslel, nic zatím nebudete platit, a&nbsp;bude to,“ řekl pojišťovák, vytáhl z&nbsp;aktovky razítko a&nbsp;polštářek, dýchl na&nbsp;razítko, pak je&nbsp;pečlivě přitiskl na&nbsp;polštářek… a&nbsp;na volné místo toho dopisu, hned vedle titulu: Vážení lumpové… obtiskl: Dávám vše do&nbsp;klidu.</span></p>
          <p class="chunk" data-nb-ref-number="32" data-nb-words="10" data-nb-chars="62"><span class="idea" data-nb-ref-number="32" id="idea32" data-nb-words="10" data-nb-chars="62">Podal mistrovi tužku a&nbsp;ukázal imperativně, kam se&nbsp;má&nbsp;podepsat.</span></p>
          <p class="chunk" data-nb-ref-number="33" data-nb-words="64" data-nb-chars="368"><span class="idea" data-nb-ref-number="33" id="idea33" data-nb-words="64" data-nb-chars="368">Pak složil pečlivě dopis a&nbsp;prohlásil: „Další zprávy očekávejte z&nbsp;ústředí… To&nbsp;víte, pane Beránku, jak vás jednou vyškrtnou, je&nbsp;s&nbsp;vámi ámen, to&nbsp;i&nbsp;kdybyste klečel před naší budovou a&nbsp;prosil…, už&nbsp;vás nevezmeme, ne&nbsp;že&nbsp;bychom nechtěli, ale už&nbsp;to&nbsp;nejde. A&nbsp;když, tak jedině na&nbsp;dispens samýho ministra. To&nbsp;jsou ale krásný housky!“ podivil se&nbsp;pojišťovák a&nbsp;naklonil se&nbsp;nad košem.</span></p>
          <p class="chunk" data-nb-ref-number="34" data-nb-words="7" data-nb-chars="47"><span class="idea" data-nb-ref-number="34" id="idea34" data-nb-words="7" data-nb-chars="47">„Otevřete aktovku,“ řekl mistr a&nbsp;nandal pečiva.</span></p>
          <p class="chunk" data-nb-ref-number="35" data-nb-words="9" data-nb-chars="43"><span class="idea" data-nb-ref-number="35" id="idea35" data-nb-words="9" data-nb-chars="43">A&nbsp;když se&nbsp;loučili, dívali se&nbsp;dlouho do&nbsp;očí.</span></p>
          <p class="chunk" data-nb-ref-number="36" data-nb-words="55" data-nb-chars="333"><span class="idea" data-nb-ref-number="36" id="idea36" data-nb-words="55" data-nb-chars="333">Na&nbsp;chodbě si&nbsp;pojišťovák oddychl, na&nbsp;futro okna položil aktovku a&nbsp;oběma rukama se&nbsp;opřel. Díval se&nbsp;do&nbsp;zahrady, kde na&nbsp;slámě se&nbsp;rosila jablka. Pekařka teď běžela mokrou trávou, v&nbsp;běhu rozhrnula vrbové proutí, otočila další stránku Humoristických listů a&nbsp;kolíčkem na&nbsp;prádlo připevnila list k&nbsp;druhým, aby vítr nelistoval v&nbsp;té velké knize.</span></p>
          <p class="chunk" data-nb-ref-number="37" data-nb-words="4" data-nb-chars="23"><span class="idea" data-nb-ref-number="37" id="idea37" data-nb-words="4" data-nb-chars="23">Kdosi v&nbsp;dílně zasténal.</span></p>
          <p class="chunk" data-nb-ref-number="38" data-nb-words="54" data-nb-chars="305"><span class="idea" data-nb-ref-number="38" id="idea38" data-nb-words="54" data-nb-chars="305">Reprezentant se&nbsp;po&nbsp;špičkách vrátil ke&nbsp;dveřím, pootevřel a&nbsp;škvírou viděl, jak mistr Beránek sedí na&nbsp;kavalci, tahá se&nbsp;za&nbsp;kníry a&nbsp;viklá si&nbsp;hlavou. Pak zařval, strhl ze&nbsp;zdi poslední sázecí lopatu a&nbsp;volal: „Vždyť ten chlap měl ty&nbsp;samý andělský voči!“ a&nbsp;rozeběhl se&nbsp;proti zdi a&nbsp;tu lopatu roztříštil na&nbsp;ouhrabky.</span></p>
          <p class="chunk" data-nb-ref-number="39" data-nb-words="24" data-nb-chars="134"><span class="idea" data-nb-ref-number="39" id="idea39" data-nb-words="24" data-nb-chars="134">Pojišťovák vběhl do&nbsp;krámu, a&nbsp;než dovřel dveře, slyšel, jak na&nbsp;chodbě huláká mistr Beránek: „A&nbsp;pojedeme do&nbsp;Prahy! A&nbsp;s&nbsp;bejčákem v&nbsp;ruce!“</span></p>
        </section>
        <section>
          <p class="chunk" data-nb-ref-number="40" data-nb-words="47" data-nb-chars="285"><span class="idea" data-nb-ref-number="40" id="idea40" data-nb-words="47" data-nb-chars="285">Mistr Beránek se&nbsp;podíval, zdali nejede tramvaj, pak vstoupil do&nbsp;jízdní dráhy, aby si&nbsp;lépe přečetl číslo domu. „Je to&nbsp;tady,“ řekl s&nbsp;uspokojením a&nbsp;vstoupil do&nbsp;domu. Na&nbsp;zdi byla tabulka s&nbsp;nápisem: Živnostenská pojišťovna, páté patro. Na&nbsp;klice výtahu pak byla další tabulka: Výtah nejezdí.</span></p>
          <p class="chunk" data-nb-ref-number="41" data-nb-words="32" data-nb-chars="175"><span class="idea" data-nb-ref-number="41" id="idea41" data-nb-words="32" data-nb-chars="175">Mistr Beránek se&nbsp;zaradoval: „Už o&nbsp;mně vědí. To&nbsp;abych se&nbsp;unavil! Ale já&nbsp;vyletím třeba do&nbsp;dvacátýho patra jak anděl a&nbsp;ještě budu mít sílu, abych je&nbsp;tam všecky pořezal bejčákem!“</span></p>
          <p class="chunk" data-nb-ref-number="42" data-nb-words="5" data-nb-chars="27"><span class="idea" data-nb-ref-number="42" id="idea42" data-nb-words="5" data-nb-chars="27">A&nbsp;bral dva schody najednou.</span></p>
          <p class="chunk" data-nb-ref-number="43" data-nb-words="63" data-nb-chars="376"><span class="idea" data-nb-ref-number="43" id="idea43" data-nb-words="63" data-nb-chars="376">Ve&nbsp;třetím patře se&nbsp;zastavil. Na&nbsp;schodech seděli dva strejci a&nbsp;utírali si&nbsp;čela kapesníkem, jak byli říční. „Taky živnostníci!“ zvolal mistr. Přikývli a&nbsp;jeden povídá: „Jak jste to&nbsp;poznal?“ Mistr Beránek: „Podle zmučenýho ksichtu… Ale až&nbsp;tam vejdete a&nbsp;uslyšíte křik, tak jsem to&nbsp;já, kterej jim zatíná tipec!“ Zvedl hůl a&nbsp;zahrozil nahoru a&nbsp;opět lehce to&nbsp;bral, dva schody najednou.</span></p>
          <p class="chunk" data-nb-ref-number="44" data-nb-words="11" data-nb-chars="60"><span class="idea" data-nb-ref-number="44" id="idea44" data-nb-words="11" data-nb-chars="60">Vtrhl do&nbsp;kanceláře, utřel si&nbsp;vousy a&nbsp;hned: „Kde je&nbsp;ředitel?“</span></p>
          <p class="chunk" data-nb-ref-number="45" data-nb-words="55" data-nb-chars="314"><span class="idea" data-nb-ref-number="45" id="idea45" data-nb-words="55" data-nb-chars="314">Úředník, mladý muž, krájel krvavou tlačenku na&nbsp;kousky, teď otevřel šuplík a&nbsp;shrnul tam ty&nbsp;krvavé kousky. A&nbsp;začal krájet cibulku; mhouřil oči a&nbsp;řekl: „Hned vás ohlásím. Copak se&nbsp;vám stalo?“ Mistr zakřičel: „Měl jsem peníze na&nbsp;bukový dříví a&nbsp;váš pojišťovák je&nbsp;ze&nbsp;mě&nbsp;vylákal!“ A&nbsp;na důkaz praštil mistr holí přes stůl.</span></p>
          <p class="chunk" data-nb-ref-number="46" data-nb-words="91" data-nb-chars="530"><span class="idea" data-nb-ref-number="46" id="idea46" data-nb-words="91" data-nb-chars="530">Mladý úředník slzel, napřáhl ruce a&nbsp;jak slepec hmatal po&nbsp;stole, pak řekl: „Málem byste mi&nbsp;rozbil skleničku s&nbsp;pepřem.“ Shrnul dlani tu&nbsp;nakrájenou cibulku do&nbsp;šuplíku, posypal krvavou tlačenku pepřem, pak se&nbsp;sklonil, až&nbsp;celý zmizel, a&nbsp;když se&nbsp;narovnal, držel láhev s&nbsp;octem a&nbsp;něžně ulil trochu octa do&nbsp;toho šuplíku. „Vždyť vám to&nbsp;vyteče,“ poznamenal mistr Beránek. „Kdepak!“ usmál se&nbsp;mladík, „ten šuplík má&nbsp;plechový dno!“ To&nbsp;řekl a&nbsp;ze strany na&nbsp;stranu viklal a&nbsp;pohyboval tím šuplíkem a: „Musí se&nbsp;to&nbsp;promíchat…, ale cože jste si&nbsp;přál?“</span></p>
          <p class="chunk" data-nb-ref-number="47" data-nb-words="6" data-nb-chars="40"><span class="idea" data-nb-ref-number="47" id="idea47" data-nb-words="6" data-nb-chars="40">„Mluvit se&nbsp;ředitelem,“ řekl pan Beránek.</span></p>
          <p class="chunk" data-nb-ref-number="48" data-nb-words="73" data-nb-chars="420"><span class="idea" data-nb-ref-number="48" id="idea48" data-nb-words="73" data-nb-chars="420">„Hned,“ pověděl mladík a&nbsp;otevřel takový zavírací nůž, napíchl kus krvavé tlačenky a&nbsp;s&nbsp;chutí ji&nbsp;pojídal. A&nbsp;plnými ústy hovořil a&nbsp;ukazoval: „Tady, jak je&nbsp;ta&nbsp;tlačenka, mám na&nbsp;šuplíku nápis: Masna. Tady, jak je&nbsp;nápis: Pečivárny, tady v&nbsp;tom šuplíku mám housky. Tady, jak je&nbsp;nápis: Zábavní podniky, tady mám knížky na&nbsp;čtení a&nbsp;foukací harmoničku… a&nbsp;tady, jak je&nbsp;nápis: Blboviny, tady v&nbsp;tom šupleti mám úřední spisy. Dobré, že?“</span></p>
          <p class="chunk" data-nb-ref-number="49" data-nb-words="48" data-nb-chars="283"><span class="idea" data-nb-ref-number="49" id="idea49" data-nb-words="48" data-nb-chars="283">Zvedl se&nbsp;a&nbsp;optal: „Ale vy&nbsp;jste něco chtěl?“ Mistr pravil tiše: „Mluvit s&nbsp;panem ředitelem.“ A&nbsp;postavil si&nbsp;hůl do&nbsp;kouta. Úředník vešel do&nbsp;tapecírovaných dveří, a&nbsp;když se&nbsp;vrátil, nejdřív napíchl nožem kus krvavé tlačenky a&nbsp;tím nožem ukázal na&nbsp;tapecírované dveře a&nbsp;řekl: „Jste očekáván.“</span></p>
          <p class="chunk" data-nb-ref-number="50" data-nb-words="54" data-nb-chars="326"><span class="idea" data-nb-ref-number="50" id="idea50" data-nb-words="54" data-nb-chars="326">V&nbsp;kanceláři za&nbsp;stolem, nad kterým se&nbsp;nakláněla ohromná palma, seděl tlustý člověk, docela blažený a&nbsp;zalitý vnitřním štěstím…, a&nbsp;jako by&nbsp;na&nbsp;nikoho jiného nečekal než na&nbsp;mistra Beránka. Nabídl mu&nbsp;židli a&nbsp;vítal: „Tak jen pojďte, pojďte a&nbsp;posaďte se. Jste nám srdečně vítán.“ Ale mistr Beránek se&nbsp;neposadil. Ředitel pravil vlídně:</span></p>
          <p class="chunk" data-nb-ref-number="51" data-nb-words="115" data-nb-chars="687"><span class="idea" data-nb-ref-number="51" id="idea51" data-nb-words="115" data-nb-chars="687">„Ale copak? Vy&nbsp;se&nbsp;na&nbsp;nás zlobíte? Vy&nbsp;trucujete? Copak jsme vám udělali?“ A&nbsp;mistr Beránek se&nbsp;díval na&nbsp;ohromný list palmy, který byl rozevřený nad ředitelem jako deštník, a&nbsp;řekl, jak k&nbsp;němu přišel takový krasavec a&nbsp;hypnotizoval jej modrýma vočima a&nbsp;jak mistr podepsal přihlášku jak ve&nbsp;snách, jak potom si&nbsp;všecko přečetl na&nbsp;zadní straně přihlášky a&nbsp;hned napsal dopis začínající: Vážení lumpové, syčáci a&nbsp;vrazi…, jak k&nbsp;němu přišel další reprezentant Živnostenské pojišťovny, kterej zase měl andělský voči, a&nbsp;ten mu&nbsp;to&nbsp;rozmluvil, a&nbsp;tak on, mistr Beránek, dal celou věc do&nbsp;klidu… „Ale to&nbsp;nechce klid! Já&nbsp;chci svoje peníze nazpátek, protože je&nbsp;potřebuju na&nbsp;bukový dříví!“ zvolal pekařský mistr.</span></p>
          <p class="chunk" data-nb-ref-number="52" data-nb-words="287" data-nb-chars="1759"><span class="idea" data-nb-ref-number="52" id="idea52" data-nb-words="287" data-nb-chars="1759">Ředitel se&nbsp;usmíval, pokyvoval hlavou a&nbsp;prohlásil: „Ale božíčku, tak to&nbsp;stornujeme…, přeci charakter živnostenské penze je&nbsp;dobrovolný…“ Zvedl se, obrátil, listoval v&nbsp;kartotékách, a&nbsp;když našel to, co&nbsp;hledal, s&nbsp;despektem upustil před sebe celý fascikl na&nbsp;stůl. Posadil se&nbsp;a&nbsp;zpřísněl: „Vážený pane Beránku, nemáte k&nbsp;nám důvěru… a&nbsp;to nás nesmírně bolí. Ale co&nbsp;se&nbsp;dá&nbsp;dělat? Vyškrtneme vás. Ovšem podle našeho řádu jsme povinni vás poučit, že&nbsp;se&nbsp;zříkáte veliké vymoženosti…, protože, nedej Bože, ale co&nbsp;když vás potrefí tohle!“ Vstal a&nbsp;ukázal na&nbsp;zeď, kde byly veliké zarámované fotografie. „Jen pojďte, pojďte a&nbsp;podívejte se!“ A&nbsp;ředitel ťukal na&nbsp;fotografii flašinetáře, který s&nbsp;opicí vyhrával a&nbsp;žebral na&nbsp;ulici. Mistr Beránek se&nbsp;zarazil, když to&nbsp;viděl. Ředitel jej odvedl k&nbsp;dalšímu obrazu, na&nbsp;kterém stál v&nbsp;pozadí chudobinec, před kterým na&nbsp;lavici seděli starci, zubožení a&nbsp;dementní. Když se&nbsp;mistr vynadíval, řekl ředitel: „Pane Beránku, když ty&nbsp;vaše drahocenné ruce už&nbsp;nebudou moct pracovat, co&nbsp;vám kdo dá? Myslil jste na&nbsp;to? Jste přece muž!“ Mistr řekl tiše: „Byl jsem raněn ve&nbsp;válce.“ Ředitel: „Tak vidíte. A&nbsp;když se&nbsp;rozhlídnete, co&nbsp;vidíte na&nbsp;zdech naší kanceláře? Jen se&nbsp;podívejte! Obrazy vyhořelých živností, živností stižených vichřicí a&nbsp;povodní…, a&nbsp;vy jste už&nbsp;ve&nbsp;věku, kdy byste stíží začal znovu, jen si&nbsp;dejte ruku na&nbsp;srdce… A&nbsp;teď tady se&nbsp;podívejte do&nbsp;téhle vitríny! Tady jsou výstřižky ze&nbsp;všech možných novin a… a&nbsp;co se&nbsp;z&nbsp;toho dovídáte? Samá neštěstí, vraždy, sebevraždy, konkursy, které skončily tragicky…, co&nbsp;teďka si&nbsp;zrovna čtete?“ optal se&nbsp;ředitel. „Přečtěte to&nbsp;nahlas!“ A&nbsp;mistr Beránek předčítal chraplavě: „…Vdova po&nbsp;kováři skončila svůj život v&nbsp;močůvce…“ Ředitel: „A&nbsp;další titulek večerníku?“ A&nbsp;mistr Beránek četl: „Živnostník si&nbsp;podřezal kosou krk…“</span></p>
          <p class="chunk" data-nb-ref-number="53" data-nb-words="63" data-nb-chars="400"><span class="idea" data-nb-ref-number="53" id="idea53" data-nb-words="63" data-nb-chars="400">Ředitel zvolal: „To stačí.“ Šel, zaťukal na&nbsp;dlouhou skříňku a&nbsp;prohlásil: „A&nbsp;tady takových výstřižků máme tisíce!“ Zvedl prst a&nbsp;zvolal: „Pane Beránku, vidíte! Kdyby živnostníci už&nbsp;tenkrát měli penzi, věřte mi, že&nbsp;všechny ty&nbsp;maléry a&nbsp;všechna ta&nbsp;neštěstí by&nbsp;nebyla…, ovšem vy&nbsp;bez penze, vy&nbsp;jdete vstříc… jedné z&nbsp;těchhle fotografií, jednomu z&nbsp;těchhle výstřižků…, chcete tedy ještě zrušit naši přihlášku?“</span></p>
          <p class="chunk" data-nb-ref-number="54" data-nb-words="31" data-nb-chars="193"><span class="idea" data-nb-ref-number="54" id="idea54" data-nb-words="31" data-nb-chars="193">Ředitel vzal ze&nbsp;stolu listinu z&nbsp;fasciklu nadepsaného kaligraficky: Beránek Alois, tu&nbsp;listinu zvedl a&nbsp;držel v&nbsp;prstech, díval se&nbsp;pekařovi do&nbsp;očí a&nbsp;čekal na&nbsp;znamení. Opakoval: „Mám to&nbsp;přetrhnout?“</span></p>
          <p class="chunk" data-nb-ref-number="55" data-nb-words="52" data-nb-chars="328"><span class="idea" data-nb-ref-number="55" id="idea55" data-nb-words="52" data-nb-chars="328">Mistr Beránek se&nbsp;rozhlídl po&nbsp;zdi, odkud na&nbsp;něj zírali starci před chudobincem, vyhořelé živnosti s&nbsp;reklamním štítem, který jediný neshořel, podíval se&nbsp;do&nbsp;vitrín na&nbsp;ty&nbsp;zprávy o&nbsp;neštěstích…, zavrtěl hlavou a&nbsp;zašeptal: „Nedělejte to, teď to&nbsp;vidím, že&nbsp;jak dělníci a&nbsp;úředníci, zrovna tak mají bejt zajištěný i&nbsp;živnostníci…, všichni.“</span></p>
          <p class="chunk" data-nb-ref-number="56" data-nb-words="41" data-nb-chars="239"><span class="idea" data-nb-ref-number="56" id="idea56" data-nb-words="41" data-nb-chars="239">Ředitel vrátil přihlášku do&nbsp;fasciklu, posadil se&nbsp;pod listem palmy, sepjal ruce: „Jsme tady od&nbsp;toho a&nbsp;jen pro vás. Někdy se&nbsp;lidi musejí zachránit i&nbsp;proti své vůli…, pane Beránku, těšilo mě…,“ natáhl se&nbsp;a&nbsp;podal mistrovi špičky vlhkých prstů.</span></p>
          <p class="chunk" data-nb-ref-number="57" data-nb-words="57" data-nb-chars="333"><span class="idea" data-nb-ref-number="57" id="idea57" data-nb-words="57" data-nb-chars="333">Když mistr Beránek vyšel z&nbsp;ředitelny, ti&nbsp;dva živnostníci už&nbsp;stáli proti tapecírovaným dveřím a&nbsp;dívali se&nbsp;pozorně na&nbsp;mistra. I&nbsp;mladý úředník zaklonil hlavu, aby viděl do&nbsp;tváře panu Beránkovi, který taktak že&nbsp;nahmatal židli a&nbsp;posadil se. Byl bledý, jako by&nbsp;spadl ze&nbsp;skály, kníry zplihlé, ruce mu&nbsp;visely mezi koleny skoro až&nbsp;na&nbsp;podlahu.</span></p>
          <p class="chunk" data-nb-ref-number="58" data-nb-words="27" data-nb-chars="145"><span class="idea" data-nb-ref-number="58" id="idea58" data-nb-words="27" data-nb-chars="145">„Tak jste jim vypucoval žrádlo?“ optal se&nbsp;jeden živnostníček. Ale mistr mlčel. Pak se&nbsp;zvedl, vzal v&nbsp;koutě svou hůl, opíral se&nbsp;o&nbsp;ni a&nbsp;těžce vyšel.</span></p>
          <p class="chunk" data-nb-ref-number="59" data-nb-words="38" data-nb-chars="220"><span class="idea" data-nb-ref-number="59" id="idea59" data-nb-words="38" data-nb-chars="220">Když sestupoval po&nbsp;schodech, ve&nbsp;třetím patře si&nbsp;musel sednout a&nbsp;opřít si&nbsp;hlavu o&nbsp;secesní zábradlí, o&nbsp;jemně tepaný liliový květ. A&nbsp;kdosi vběhl do&nbsp;domu, teď to&nbsp;bral dva schody najednou. Když proskočil kolem pekaře, zvolal:</span></p>
          <p class="chunk" data-nb-ref-number="60" data-nb-words="44" data-nb-chars="229"><span class="idea" data-nb-ref-number="60" id="idea60" data-nb-words="44" data-nb-chars="229">„Co já&nbsp;jim tam řeknu, to&nbsp;si&nbsp;za&nbsp;rámeček nedají!“ a&nbsp;o&nbsp;celé schodiště výš se&nbsp;vyklonil nad zábradlím a&nbsp;volal dolů: „To tedy nedají!“ a&nbsp;běžel dál a&nbsp;jeho slábnoucí skoky bylo slyšet až&nbsp;do&nbsp;té&nbsp;doby, než za&nbsp;ním zabouchly dveře pojišťovny.</span></p>
        </section>
        <section>
          <p class="chunk" data-nb-ref-number="61" data-nb-words="130" data-nb-chars="789"><span class="idea" data-nb-ref-number="61" id="idea61" data-nb-words="130" data-nb-chars="789">Mistr Beránek vyšel na&nbsp;náměstí. Hned vedle kostela stála kašna, uprostřed té&nbsp;kašny bylo sousoší stočených rybek, kterým z&nbsp;otevřených tlamiček chrstal vodotrysk. Pan Beránek se&nbsp;nejdřív díval na&nbsp;tu&nbsp;pleskající vodu, pak si&nbsp;navlhčil ruku a&nbsp;otřel si&nbsp;skráně, pak odložil hůl a&nbsp;oběma rukama nabíral z&nbsp;vodotrysku osvěžující živel a&nbsp;přikládal si&nbsp;jej na&nbsp;obličej. Nakonec se&nbsp;nahnul přes obrubu kašny a&nbsp;nechal padat vodotrysk na&nbsp;týl hlavy. A&nbsp;lidé se&nbsp;zastavovali, po&nbsp;čtvrt hodině sem přišel esenbák. Vytáhl notes, sňal z&nbsp;něho gumičku od&nbsp;zavařeniny, pak zatřásl panem Beránkem a&nbsp;optal se. „Co tady děláte? Je&nbsp;vám špatně?“ dodal, když viděl pekařův obličej. Pan Beránek teď udeřil zavřenou pěstí do&nbsp;otevřené dlaně a&nbsp;zvolal: „Andělský voči!“ a&nbsp;zase nastrčil hlavu, aby mu&nbsp;chladný vodotrysk pleskal na&nbsp;týl…</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./perlicka_na_dne_013.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>