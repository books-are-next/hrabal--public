<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Fádní odpoledne">
    <meta name="apple-mobile-web-app-capable" content="yes">
    <title>Fádní odpoledne</title>
    <link rel="stylesheet" href="./style/style.min.css" media="screen" integrity="sha256-8oNwEACUgbH9yDj0LEv8C2NKEqG9tZcPet5bTjftmWk=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86828">
    <meta name="application-name" content="Bohumil Hrabal: Perlička na dně">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Perlička na dně">
    <meta property="og:title" content="Perlička na dně">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Perlička na dně">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./perlicka_na_dne_008.html">
    <link rel="next" href="./perlicka_na_dne_010.html">
    <meta name="nb-order" content="5">
    <link rel="self" href="perlicka_na_dne_009.html">
    <meta name="nb-identifier" content="hrabal-perlicka-na-dne-b577cc1">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3263" data-nb-chars="18733">
    <nav role="doc-toc">
      <ul class="plain section">
        <li><a href="perlicka_na_dne_005.html">— (Úvod)</a></li>
        <li><a href="perlicka_na_dne_006.html">Večerní kurs</a></li>
        <li><a href="perlicka_na_dne_007.html">Miláček</a></li>
        <li><a href="perlicka_na_dne_008.html">Staré zlaté časy</a></li>
        <li><a href="perlicka_na_dne_009.html">Fádní odpoledne</a></li>
        <li><a href="perlicka_na_dne_010.html">Smrt pana Baltisberga</a></li>
        <li><a href="perlicka_na_dne_011.html">Emánek</a></li>
        <li><a href="perlicka_na_dne_012.html">Andělské oči</a></li>
        <li><a href="perlicka_na_dne_013.html">Podvodníci</a></li>
        <li><a href="perlicka_na_dne_014.html">Baron Prášil</a></li>
        <li><a href="perlicka_na_dne_015.html">Křtiny 1947</a></li>
        <li><a href="perlicka_na_dne_016.html">U&nbsp;zeleného stromu</a></li>
        <li><a href="perlicka_na_dne_017.html">Pražské jesličky</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./perlicka_na_dne_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="15"><span class="idea" data-nb-ref-number="1" id="idea1" data-nb-words="2" data-nb-chars="15">Fádní odpoledne</span></h1>
        <section>
          <p class="chunk" data-nb-ref-number="2" data-nb-words="92" data-nb-chars="488"><span class="idea" data-nb-ref-number="2" id="idea2" data-nb-words="92" data-nb-chars="488">Hned po&nbsp;polednách přišel do&nbsp;naší hospůdky mladík, takovej kluk. Nikdo nevěděl vo&nbsp;něm, čím je&nbsp;nebo odkud asi přišel. A&nbsp;hned se&nbsp;posadil ke&nbsp;stolu, pod motorek na&nbsp;stlačenej vzduch, poručil si&nbsp;třicet cigaret a&nbsp;pivo. Pak votevřel knížku a&nbsp;vod tý&nbsp;doby jen četl, pil a&nbsp;kouřil. Prsty měl načisto žlutý, asi vod toho, že&nbsp;kouřil až&nbsp;do&nbsp;tý&nbsp;doby, kdy ho&nbsp;ten vajgl začal pálit. To&nbsp;nahmatal na&nbsp;ubruse cigaretu, odpálil si&nbsp;ji&nbsp;od&nbsp;toho špačka a&nbsp;hulil dál. Ale ani na&nbsp;chvilku nesjel vočima z&nbsp;řádek tý&nbsp;knížky.</span></p>
          <p class="chunk" data-nb-ref-number="3" data-nb-words="72" data-nb-chars="409"><span class="idea" data-nb-ref-number="3" id="idea3" data-nb-words="72" data-nb-chars="409">Ten čas si&nbsp;ho&nbsp;nikdo nevšímal, poněvadž bylo před fotbálem a&nbsp;hospůdka byla plná fandů, každej volepenej do&nbsp;svátečních šatů, smáli se&nbsp;všicí a&nbsp;byli plný naděje, že&nbsp;to&nbsp;jejich mužstvo vyhraje. Pořád se&nbsp;rovnali v&nbsp;zádech, jako by&nbsp;jim nepasoval kabát, vypínali prsa, dávali si&nbsp;ruku frajersky do&nbsp;kapsy, a&nbsp;když pili vestoje u&nbsp;pultu pivo, hrozně se&nbsp;přeli, jestli to&nbsp;bude čtyři jedna nebo pět jedna pro to&nbsp;jejich mužstvo.</span></p>
          <p class="chunk" data-nb-ref-number="4" data-nb-words="150" data-nb-chars="850"><span class="idea" data-nb-ref-number="4" id="idea4" data-nb-words="150" data-nb-chars="850">Pak se&nbsp;vyhrnuli, smáli se&nbsp;a&nbsp;vykračovali si&nbsp;to&nbsp;naší ulicí, to&nbsp;každý hned zdálky už&nbsp;věděl, že&nbsp;jdou na&nbsp;fotbál. Tak šli a&nbsp;na rohu ulice, kde je&nbsp;biograf, se&nbsp;otočili a&nbsp;mávali nazpátek do&nbsp;skleněných dveří, odkud z&nbsp;hospůdky na&nbsp;ně&nbsp;kejvaly dvě hlavy. Jedna patřila starýmu Jupovi, kterýmu zakázal doktor fotbál, protože ho&nbsp;dvakrát klepla na&nbsp;hřišti pepka, a&nbsp;ta druhá hlava, to&nbsp;byl hostinskej, kterej na&nbsp;fotbál nešel, poněvadž byl hostinskej. A&nbsp;fandové se&nbsp;otáčeli, ukazovali rukama, aby jim drželi palce, nad nimi se&nbsp;táhl nápis V&nbsp;NEDĚLI SE&nbsp;NEPOHŘBÍVÁ, program kina v&nbsp;naší čtvrti. Ale ten nápis, když jste se&nbsp;dívali zasklenými dveřmi z&nbsp;naší hospůdky, byl V&nbsp;NEDĚLI SE&nbsp;POHŘBÍVÁ, protože roh baráku, co&nbsp;šel trochu do&nbsp;ulice, zrovna zakrejval to&nbsp;NE. A&nbsp;fandové si&nbsp;to&nbsp;vesele štrádovali, každej na&nbsp;nich viděl, že&nbsp;vítězství je&nbsp;jistý, už&nbsp;byli mrňavý v&nbsp;tý naší dlouhý ulici.</span></p>
          <p class="chunk" data-nb-ref-number="5" data-nb-words="32" data-nb-chars="191"><span class="idea" data-nb-ref-number="5" id="idea5" data-nb-words="32" data-nb-chars="191">A&nbsp;ujela jim tramvaj, takhle si&nbsp;to&nbsp;šinula napříč, udělala takový tři červený štráfy, než ty&nbsp;tři vozy přejely. A&nbsp;fandové se&nbsp;ještě jednou votočili, zamávali… a&nbsp;pak zahnuli zkracovačkou na&nbsp;refýž…</span></p>
          <p class="chunk" data-nb-ref-number="6" data-nb-words="109" data-nb-chars="675"><span class="idea" data-nb-ref-number="6" id="idea6" data-nb-words="109" data-nb-chars="675">Ve&nbsp;tři hodiny hostinskej zmáčkl knoflík na&nbsp;rozvodový desce a&nbsp;nad tím klukem, co&nbsp;pořád četl, tichounce pracoval motorek na&nbsp;stlačenej vzduch a&nbsp;rozsvítila se&nbsp;červená žárovka. Hostinskej schválně pustil z&nbsp;vejšky nakřáplej půllitr, rána jak z&nbsp;děla, ale ten kluk četl dál, a&nbsp;dokonce se&nbsp;usmíval. Hostinskej takhle udělal rukama před jeho očima, který se&nbsp;pikovaly do&nbsp;knížky, ale mladíček se&nbsp;blaženě smál. Hostinskej povídá: „Nevidí, neslyší, kouří devatenáctou cigaretu a&nbsp;ponesu mu&nbsp;pátý pivo. Jsem náramně zvědavej, kdy pude tam, kde je&nbsp;napsáno MUŽI. Pěkná mládež, co?“ A&nbsp;starej Jupa, kterej seděl u&nbsp;druhý zdi, naproti tomu klukovi, mávl rukou a&nbsp;zavrtěl hlavou, jako že&nbsp;darmo mluvit.</span></p>
          <p class="chunk" data-nb-ref-number="7" data-nb-words="55" data-nb-chars="310"><span class="idea" data-nb-ref-number="7" id="idea7" data-nb-words="55" data-nb-chars="310">A&nbsp;přišel host, kterýho tady taky nikdo neviděl. Takovej drobátko přihrblej šedovlasej pán a&nbsp;nesl kastrol s&nbsp;kyselým zelím. No&nbsp;řekněte, kastrol s&nbsp;kyselým zelím v&nbsp;neděli odpoledne! A&nbsp;poručil si&nbsp;pivo a&nbsp;ten kastrol si&nbsp;dal před sebe, snad aby na&nbsp;něj nezapomněl. A&nbsp;mnul si&nbsp;ruce a&nbsp;koukal se&nbsp;skleněnými dveřmi do&nbsp;ulice.</span></p>
          <p class="chunk" data-nb-ref-number="8" data-nb-words="59" data-nb-chars="345"><span class="idea" data-nb-ref-number="8" id="idea8" data-nb-words="59" data-nb-chars="345">Starej Jupa už&nbsp;to&nbsp;nevydržel: „Pěkná mládež, tfuj! Mě&nbsp;jen zajímá, co&nbsp;to&nbsp;ten darebák čte? To&nbsp;bude jistě nějaká pornografie… nebo krvák! Tak je&nbsp;to, krvák! Jistě ňáká kliftonka nebo tomšarkovka! Nebo grejovka… nikkarterka? A&nbsp;ta votrlost! Všecko je&nbsp;na&nbsp;fotbále, ale milostpán si&nbsp;čte. Tfuj!“ A&nbsp;koukal se&nbsp;na&nbsp;toho čtenáře s&nbsp;odporem tak jako i&nbsp;hostinskej.</span></p>
          <p class="chunk" data-nb-ref-number="9" data-nb-words="68" data-nb-chars="416"><span class="idea" data-nb-ref-number="9" id="idea9" data-nb-words="68" data-nb-chars="416">Vlastně to&nbsp;byl tuze hezkej kluk, takovej měl na&nbsp;sobě svetr, jakej vám uplete jedině maminka nebo zamilovaná holka, svetr, kterej váží tak deset kil. A&nbsp;na krku měl červenej šátek, pěkně uvázanej, jak to&nbsp;nosívali zedníci nebo vesnický muzikanti, šátek uvázanej na&nbsp;mrňavej uzílek, že&nbsp;vypadal jak kocourek na&nbsp;čokoládě. A&nbsp;jak měl skloněnou hlavu, chlubil se&nbsp;černýma lesklýma vlasama, jako by&nbsp;si&nbsp;hlavu namočil do&nbsp;kolomazi.</span></p>
          <p class="chunk" data-nb-ref-number="10" data-nb-words="56" data-nb-chars="306"><span class="idea" data-nb-ref-number="10" id="idea10" data-nb-words="56" data-nb-chars="306">Hostinskej se&nbsp;teď sehnul, podřepl a&nbsp;zespoda se&nbsp;koukal tomu klukovi do&nbsp;obličeje. Když se&nbsp;vynadíval, narovnal se&nbsp;a&nbsp;řekl: „To mě&nbsp;podržte! Ten darebák jedna natahuje moldánky!“ A&nbsp;ukázal na&nbsp;čtenáře, kterej ale kouřil dál a&nbsp;slzy mu&nbsp;při tom padaly na&nbsp;stránky, že&nbsp;to&nbsp;bylo slyšet…, kap kap kap kap! Jak pivo z&nbsp;pípy.</span></p>
          <p class="chunk" data-nb-ref-number="11" data-nb-words="25" data-nb-chars="128"><span class="idea" data-nb-ref-number="11" id="idea11" data-nb-words="25" data-nb-chars="128">Starej Jupa se&nbsp;dopálil: „To je&nbsp;ale syčák! Pak máme mít fotbálisty! Kluk jak bejk a&nbsp;brečí jak holka! Tfuj!“ a&nbsp;odplil si&nbsp;s&nbsp;gustem.</span></p>
          <p class="chunk" data-nb-ref-number="12" data-nb-words="94" data-nb-chars="534"><span class="idea" data-nb-ref-number="12" id="idea12" data-nb-words="94" data-nb-chars="534">Host, kterej přišel s&nbsp;tím kastrolem, rozevřel dlaně: „Jo, to&nbsp;je&nbsp;tím, že&nbsp;dneska ta&nbsp;mládež nemá žádný ideály. To&nbsp;já&nbsp;už&nbsp;v&nbsp;jeho létech jsem hrál za&nbsp;déefcé! Merz, slavnej centrforvard, padl u&nbsp;Lublína a&nbsp;místo něj hrál Karel Koželuh, nejlepší centrforvard všech věků. Trenér Johny Dick povídá: ‚Budeš hrát levou spojku.‘ A&nbsp;tak já, ač&nbsp;pravý křídlo, jsem první zápas za&nbsp;déefcé hrál na&nbsp;spojce. Jednou takhle Johny Dick třepe na&nbsp;mě&nbsp;už&nbsp;zdálky telegramem a&nbsp;volá: ‚Máš štěstí, pravý křídlo nám padlo u&nbsp;Gorodenky,‘ a&nbsp;tak jsem hrál svý pravý křídlo.“</span></p>
          <p class="chunk" data-nb-ref-number="13" data-nb-words="48" data-nb-chars="266"><span class="idea" data-nb-ref-number="13" id="idea13" data-nb-words="48" data-nb-chars="266">Host se&nbsp;podíval na&nbsp;starýho Jupu, kterej v&nbsp;naší hospůdce platil jako expert na&nbsp;fotbál. Starej Jupa se&nbsp;voptal: „Tak to&nbsp;jste znal Jimmyho, co?“ A&nbsp;host povídá: „Myslíte toho, co&nbsp;hrál s&nbsp;Kuchyňkou na&nbsp;beku? Znal. Jimmy ale bylo jeho křestní jméno. Jak se&nbsp;ale jmenoval dál?“</span></p>
          <p class="chunk" data-nb-ref-number="14" data-nb-words="55" data-nb-chars="319"><span class="idea" data-nb-ref-number="14" id="idea14" data-nb-words="55" data-nb-chars="319">A&nbsp;bylo veliký ticho a&nbsp;starej Jupa tuhnul. Host se&nbsp;ušklíbl a&nbsp;povídá: „Jak byste to&nbsp;taky mohl vědět, že? Jmenoval se&nbsp;Jimmy Otaway, Angličan, ohromný plejer.“ Starej Jupa se&nbsp;rozklepal: „A&nbsp;co Kanhäuser?“ Ale host mávl rukou s&nbsp;ohromným despektem. „Co do&nbsp;toho pletete Kanhäusera? Ten přišel do&nbsp;déefcé až&nbsp;v&nbsp;roce dvacet čtyři!“</span></p>
          <p class="chunk" data-nb-ref-number="15" data-nb-words="124" data-nb-chars="696"><span class="idea" data-nb-ref-number="15" id="idea15" data-nb-words="124" data-nb-chars="696">Mladík nahmatal cigaretu, odpálil ji&nbsp;od&nbsp;vajgla, chvíli třepal žlutejma prstama, asi se&nbsp;spálil, ale četl dál. A&nbsp;smál se, rozchechtal se&nbsp;jak racek chechtavej, až&nbsp;skoro řičel smíchy. Starej Jupa vyskočil a&nbsp;praštil pěstí hned vedle tý&nbsp;knížky a&nbsp;křičel: „Ty syčáku, mně se&nbsp;nikdo posmívat nebude!“ A&nbsp;šel si&nbsp;zase sednout. Ale ten kluk byl tak nadšenej tím, co&nbsp;četl, že&nbsp;se&nbsp;z&nbsp;toho zpotil, takhle si&nbsp;utíral čelo, pak si&nbsp;rozvázal ten šátek, rozhrnul svetr, a&nbsp;že se&nbsp;mu&nbsp;líbilo to&nbsp;čtení, nevěděl roupama nic jinýho, než že&nbsp;dal děsnou šupu pěstí do&nbsp;stolu, až&nbsp;všecko vyskočilo. A&nbsp;hostinskej, kterej nesl klukovi další pivo, zavyl mu&nbsp;do&nbsp;ucha: „Ty skotáku, nejseš tady sám! To&nbsp;si&nbsp;nech, až&nbsp;budeš někde na&nbsp;pastvisku!“</span></p>
          <p class="chunk" data-nb-ref-number="16" data-nb-words="86" data-nb-chars="511"><span class="idea" data-nb-ref-number="16" id="idea16" data-nb-words="86" data-nb-chars="511">Ale mladík dál četl a&nbsp;dál se&nbsp;řehtal, hmátl a&nbsp;vzal hostinskýmu z&nbsp;ruky sklenici a&nbsp;napil se&nbsp;s&nbsp;ohromnou chutí, ale přitom šilhal dolů, na&nbsp;řádky tý&nbsp;knížky. Hostinskej spráskl rukama: „Šestý pivo, jedna­dvacátá cigareta. To&nbsp;ale budeme mít mládež, jen co&nbsp;je&nbsp;pravda! Kristepane, to&nbsp;tak bejt můj syn, utrhnu mu&nbsp;to&nbsp;retko sakumpak i&nbsp;s&nbsp;bradou!“ volal a&nbsp;sám na&nbsp;sobě ukazoval, jak mladíkovi trhá půlku obličeje. A&nbsp;pokračoval: „Ale můžete z&nbsp;pedagogickejch důvodů takovýho uhodit? Vždyť ten kriminálník na&nbsp;vás přivede policii!“</span></p>
          <p class="chunk" data-nb-ref-number="17" data-nb-words="16" data-nb-chars="99"><span class="idea" data-nb-ref-number="17" id="idea17" data-nb-words="16" data-nb-chars="99">A&nbsp;jako tečku náš hostinskej zmáčkl knoflík od&nbsp;motorku na&nbsp;stlačenej vzduch a&nbsp;červená žárovka zhasla.</span></p>
          <p class="chunk" data-nb-ref-number="18" data-nb-words="132" data-nb-chars="768"><span class="idea" data-nb-ref-number="18" id="idea18" data-nb-words="132" data-nb-chars="768">Starej Jupa se&nbsp;vzpamatoval a&nbsp;voptal se&nbsp;úlisně: „Pane, lidi, co&nbsp;rozumějí fotbálu, říkají, že&nbsp;za&nbsp;Real Club by&nbsp;mohl hrát jedině Bican, na&nbsp;vrcholu svý slávy.“ Host od&nbsp;sebe odstrčil kastrol se&nbsp;zelím a&nbsp;volal: „Kdepak! Bican přeci není žádný konstruktivní centrforvard! Jediný hráč, co&nbsp;by&nbsp;mohl hrát za&nbsp;Real Club…, je&nbsp;Karel Koželuh, který měl smysl pro kolektivní hru. A&nbsp;proč? Protože já&nbsp;jsem s&nbsp;ním hrál na&nbsp;pravým křídle.“ To&nbsp;řekl ten host, přitáhl kastrol, nabral bříškama prstů takovou otýpečku kyselýho zelí, zvedl ten keříček nad hlavu, otevřel hubu a&nbsp;spustil si&nbsp;tam to&nbsp;zelí. Pak chroustal a&nbsp;nabízel: „Poslužte si! Je&nbsp;to&nbsp;zdravý.“ Ale starej Jupa dělal ksichty, jako že&nbsp;všechno, jenom to&nbsp;zelí ne, že&nbsp;by&nbsp;to&nbsp;jistě zvrátil. A&nbsp;vypadal za&nbsp;stolem malinký, takový uzílek, armička.</span></p>
          <p class="chunk" data-nb-ref-number="19" data-nb-words="121" data-nb-chars="666"><span class="idea" data-nb-ref-number="19" id="idea19" data-nb-words="121" data-nb-chars="666">A&nbsp;mladík, co&nbsp;pořád četl, teď se&nbsp;postavil, to&nbsp;by&nbsp;nikdo neřekl, jakej to&nbsp;byl habán, žebrat by&nbsp;mohl z&nbsp;prvního patra. A&nbsp;zvedl knížku, tak pěkně ji&nbsp;v&nbsp;prstech držel, jako by&nbsp;celej život nedělal nic jinýho, než držel knížky. Odstrčil židli hraběcím způsobem a&nbsp;postavil se&nbsp;doprostřed lokálu a&nbsp;četl, tak byla zajímavá ta&nbsp;stránka. A&nbsp;pak si&nbsp;to&nbsp;štrádoval dozadu lokálu, ke&nbsp;dveřím, kde byla šipka a&nbsp;namalovaný dvě nuly. Votevřel je&nbsp;a&nbsp;šel klidně dál, jako by&nbsp;to&nbsp;tady znal, šel přes naši bejvalou klubovnu, která tady byla i&nbsp;s&nbsp;vitrínkou, s&nbsp;vlajkama a&nbsp;pohárama z&nbsp;tý doby, kdy se&nbsp;ještě na&nbsp;periferii hrál dobrej fotbál, ale teď tady měl hostinskej vyrovnaný basy se&nbsp;sodovkami a&nbsp;pivem.</span></p>
          <p class="chunk" data-nb-ref-number="20" data-nb-words="119" data-nb-chars="714"><span class="idea" data-nb-ref-number="20" id="idea20" data-nb-words="119" data-nb-chars="714">„To je&nbsp;numero,“ ukázal hostinskej na&nbsp;dveře, když se&nbsp;zavřely. A&nbsp;z&nbsp;bejvalý klubovny se&nbsp;ozval randál, řinkot flašek a&nbsp;cinkání, který doznívalo. Hostinskej odtrhl dveře, aby to&nbsp;všici viděli…, a&nbsp;mladík hmatal a&nbsp;kácel prázdný flašky a&nbsp;přitom četl dál…, nahmatal kliku a&nbsp;vešel na&nbsp;pisoár. Hostinskej po&nbsp;špičkách šel k&nbsp;těm dveřím, pootevřel je, chvíli se&nbsp;tam koukal. Pak zavřel, přešel klubovnu, a&nbsp;když přišel do&nbsp;lokálu, odvrátil hlavu a&nbsp;řekl žalně: „Příšernej pohled! Ten skoták dělá malou potřebu, ve&nbsp;druhý ruce knížku a&nbsp;čte! A&nbsp;retko přilepený na&nbsp;spodním pysku! To&nbsp;jsem tedy ještě nežral! Dělám šenkýře třicet let, ale to&nbsp;jsem neviděl. Nevím, nevím, ale tahle generace nás pěkně vypeče,“ kýval hlavou a&nbsp;věštil hostinskej.</span></p>
          <p class="chunk" data-nb-ref-number="21" data-nb-words="73" data-nb-chars="435"><span class="idea" data-nb-ref-number="21" id="idea21" data-nb-words="73" data-nb-chars="435">Starej Jupa povídá, jako by&nbsp;pochyboval: „A&nbsp;vůbec, hrál jste mezinárodně?“ A&nbsp;host řekl: „Kolikrát. A&nbsp;ve Štokholmu mě&nbsp;pěkně osolili. Dostanu krásný pás, zavřu oči a&nbsp;šutuju. A&nbsp;ten švédský centrhalv mi&nbsp;tam strčil kopačku a&nbsp;bylo to! Kuchyňka mi&nbsp;pak povídá v&nbsp;nemocnici: ‚To byly blesky a&nbsp;třikrát to&nbsp;křuplo.‘ Ale nohu mi&nbsp;nezlomili, strhli mi&nbsp;jen meniskus…, tááákovéhle koleno. Ještě že&nbsp;v&nbsp;Praze na&nbsp;takový maléry byl specialista… Johny Madden.“</span></p>
          <p class="chunk" data-nb-ref-number="22" data-nb-words="94" data-nb-chars="529"><span class="idea" data-nb-ref-number="22" id="idea22" data-nb-words="94" data-nb-chars="529">A&nbsp;do lokálu přišel z&nbsp;klubovny mladík, četl a&nbsp;kouřil, frajersky kreslil tou cigaretou do&nbsp;vzduchu jakoby houslovej klíč, opřel se&nbsp;o&nbsp;futro a&nbsp;dal si&nbsp;tak nohu, že&nbsp;opřel špičku botky o&nbsp;podlahu, podrážku hezky kolmo k&nbsp;zemi…, pak šel, zastavil se&nbsp;vprostřed a&nbsp;krabatěl čelo, docela se&nbsp;polekal toho, co&nbsp;četl…, a&nbsp;vrtěl hlavou a&nbsp;vyklepával zase slzy, veliký jak kroupy, až&nbsp;několik jich hodil starýmu Jupovi na&nbsp;hřbet ruky. A&nbsp;starej Jupa vyskočil a&nbsp;výkřik: „Nade mnou nikdo brečet nebude!“ A&nbsp;kluk šel, vrtěl hlavou a&nbsp;skoro se&nbsp;zhroutil za&nbsp;stůl.</span></p>
          <p class="chunk" data-nb-ref-number="23" data-nb-words="115" data-nb-chars="676"><span class="idea" data-nb-ref-number="23" id="idea23" data-nb-words="115" data-nb-chars="676">Starej Jupa zaskřípal očima a&nbsp;zaútočil: „Kdo to&nbsp;kde kdy slyšel! Johny Madden specialista na&nbsp;kolena! Ten přeci trénoval Slávii!“ Řekl a&nbsp;podíval se&nbsp;na&nbsp;hostinskýho, kterej se&nbsp;zasmál. Host, kterej užuž chtěl si&nbsp;pustit do&nbsp;huby keříček kyselýho zelí, narovnal hlavu, hodil to&nbsp;zelí zpátky do&nbsp;kastrolu a&nbsp;řekl: „To tedy toho moc víte, Johny Madden byl machr na&nbsp;vyvrácené kotníky. Všecky pražský baletky k&nbsp;němu chodily. Když mě&nbsp;přivezli, zrovna měl v&nbsp;parádě jednu tanečnici a&nbsp;povídá mi: ‚Neboj se, dám tě&nbsp;dohromady!‘ To&nbsp;řekl a&nbsp;masíroval tu&nbsp;tanečnici dál… Johny Madden. Ovšem taky trénoval Slavii…,“ řekl ten host a&nbsp;zvedl trošku kyselýho zelí, zvrátil hlavu a&nbsp;spustil si&nbsp;to&nbsp;zelí do&nbsp;huby.</span></p>
          <p class="chunk" data-nb-ref-number="24" data-nb-words="54" data-nb-chars="292"><span class="idea" data-nb-ref-number="24" id="idea24" data-nb-words="54" data-nb-chars="292">Starej Jupa, kterej byl považovanej v&nbsp;naší hospůdce za&nbsp;experta na&nbsp;fotbál, seděl zaraženej, hladil si&nbsp;tu&nbsp;svou holou lebku, jako by&nbsp;sám sebe litoval a&nbsp;říkal si&nbsp;– malej, malej. A&nbsp;vopravdu, byl čím dál menší vod tý&nbsp;doby, co&nbsp;přišel ten host, už&nbsp;ani krk neměl, jen tu&nbsp;škécu posazenou mezi ramenama.</span></p>
          <p class="chunk" data-nb-ref-number="25" data-nb-words="81" data-nb-chars="527"><span class="idea" data-nb-ref-number="25" id="idea25" data-nb-words="81" data-nb-chars="527">Hostinskej to&nbsp;zachraňoval. Zmáčkl knoflík na&nbsp;rozvodový desce a&nbsp;rozsvítila se&nbsp;zase červená žárovka a&nbsp;pobroukával si&nbsp;motorek na&nbsp;stlačenej vzduch. Hostinskej povídá: „Moc bych rád věděl, kde tihle skotáci berou prachy? Pro mě&nbsp;bejvala pětka učiněný jmění!“ A&nbsp;starej Jupa se&nbsp;chytil: „Ten skončí stejně v&nbsp;polepšovně. Podívejte se&nbsp;na&nbsp;něj. Je&nbsp;vodpoledne, Sparta hraje vo&nbsp;udržení v&nbsp;lize, ale milostpán tady sedí přivožralej, kouři jednu cigaretu vod druhý… Jak jen takovej dacan může skončit? V&nbsp;kriminále. Zavraždí nějakou trafikantku!“</span></p>
          <p class="chunk" data-nb-ref-number="26" data-nb-words="31" data-nb-chars="167"><span class="idea" data-nb-ref-number="26" id="idea26" data-nb-words="31" data-nb-chars="167">A&nbsp;mladík vykřikl: „Hej, putykáři!“ A&nbsp;četl dál, kouřil a&nbsp;přitom prstem mrkal k&nbsp;sobě, pak mnul si&nbsp;bříška dvou prstů, jako že&nbsp;bude platit. A&nbsp;ukázal prstem na&nbsp;okraj tácku.</span></p>
          <p class="chunk" data-nb-ref-number="27" data-nb-words="2" data-nb-chars="16"><span class="idea" data-nb-ref-number="27" id="idea27" data-nb-words="2" data-nb-chars="16">Hostinskej řekl:</span></p>
          <p class="chunk" data-nb-ref-number="28" data-nb-words="24" data-nb-chars="135"><span class="idea" data-nb-ref-number="28" id="idea28" data-nb-words="24" data-nb-chars="135">„Viděli jste? Slyšeli jste? Já&nbsp;už&nbsp;se&nbsp;mu&nbsp;bojím něco říct… To&nbsp;kdyby tak viděl Komenskej!“ A&nbsp;pokyvoval hlavou, pak spočítal útratu a&nbsp;řekl:</span></p>
          <p class="chunk" data-nb-ref-number="29" data-nb-words="2" data-nb-chars="18"><span class="idea" data-nb-ref-number="29" id="idea29" data-nb-words="2" data-nb-chars="18">„Sedumnáct korun.“</span></p>
          <p class="chunk" data-nb-ref-number="30" data-nb-words="80" data-nb-chars="472"><span class="idea" data-nb-ref-number="30" id="idea30" data-nb-words="80" data-nb-chars="472">A&nbsp;mladík vytáhl z&nbsp;kapsy hrst bankovek, tak je&nbsp;vytáhl jako host to&nbsp;kyselý zelí, pak podle hmatu oddělil dvě desetikoruny, takhle je&nbsp;položil až&nbsp;na&nbsp;kraj stolu jako piánista, když šáhne až&nbsp;na&nbsp;ty&nbsp;hluboký tóny, a&nbsp;udělal ten kluk znamení rukou jakože: To&nbsp;máte tuzér, zbytek si&nbsp;nechte…, a&nbsp;zmačkal ty&nbsp;zbylý prachy a&nbsp;zastrčil je&nbsp;do&nbsp;kapsy jak kapesník. Hostinskej ale položil papírovou tříkorunu vedle knížky a&nbsp;prohlásil: „Tady máte nazpátek, já&nbsp;nechci mít vopletačky s&nbsp;kriminálkou.“</span></p>
          <p class="chunk" data-nb-ref-number="31" data-nb-words="98" data-nb-chars="560"><span class="idea" data-nb-ref-number="31" id="idea31" data-nb-words="98" data-nb-chars="560">A&nbsp;koukali se, jak ten kluk nejdřív zamačkal špačka do&nbsp;popelníku, tak pečlivě jej zamačkal, jako by&nbsp;zvonil na&nbsp;domovní zvonek…, pak nahmatal z&nbsp;ubrusu cigaretu, dal si&nbsp;ji&nbsp;do&nbsp;huby, vytáhl sirky, škrtl… a&nbsp;zapálil tu&nbsp;papírovou tříkorunu, pak od&nbsp;tý&nbsp;tříkoruny si&nbsp;odpálil cigaretu… a&nbsp;četl pořád dál a&nbsp;báňal a&nbsp;tím hořícím papírkem mával, až&nbsp;do&nbsp;tý&nbsp;doby, kdy ho&nbsp;to&nbsp;začalo pálit, pak teprv položil tu&nbsp;stočenou černou bankovku na&nbsp;popelníček, kde lehoučce seděla jak zmačkaný kus kopírovacího papíru. A&nbsp;ten kluk si&nbsp;opřel ukazovák a&nbsp;palec o&nbsp;čelo a&nbsp;schválně vypadal jak pomník.</span></p>
          <p class="chunk" data-nb-ref-number="32" data-nb-words="52" data-nb-chars="305"><span class="idea" data-nb-ref-number="32" id="idea32" data-nb-words="52" data-nb-chars="305">Hostinskej si&nbsp;odplil, naklonil se&nbsp;a&nbsp;řekl tiše: „Nic jim není svatý. Babička Němcový skákala pro peříčko přes plot a&nbsp;tenhle vrah si&nbsp;odpaluje cigaretu od&nbsp;peněz! A&nbsp;přitom si&nbsp;jistě na&nbsp;to&nbsp;nevydělal. Kolik mu&nbsp;může bejt? Jednadvacet? Ale… co&nbsp;bude dělat, až&nbsp;mu&nbsp;bude třicet? Zapálí celou hospodu…,“ řekl tichounce.</span></p>
          <p class="chunk" data-nb-ref-number="33" data-nb-words="150" data-nb-chars="880"><span class="idea" data-nb-ref-number="33" id="idea33" data-nb-words="150" data-nb-chars="880">Starej Jupa si&nbsp;znovu koledoval: „No a&nbsp;co takovej František Svoboda?“ A&nbsp;šedovlasý host řekl shovívavě jako nějakýmu malýmu Jardovi: „Jo Franci? To&nbsp;byl dobrej šutér, dobrej tank. Ale s&nbsp;Koželuhem se&nbsp;nedá srovnat. Franci, jak vstřelil druhej gól Zámorovi? Ještě dneska Zámora vyskakuje z&nbsp;postele, když si&nbsp;na&nbsp;tu&nbsp;bombu z&nbsp;hranice velkýho vápna vzpomene… Ale Franci rád sváděl souboje…, kdybyste chodil na&nbsp;fotbal, vzpomenul byste si&nbsp;na&nbsp;ty&nbsp;jeho bitvy s&nbsp;Maďary…, Ferencvárosi Torna Egysilét…, Turay známý svou surovostí, Toldi, ten metrákový obr, samá zlost…, a&nbsp;mezi nimi se&nbsp;dere tank Svoboda…, ale kde je&nbsp;kolektivní hra? Tu&nbsp;znal jedině Karel Koželuh. A&nbsp;proč? Protože já&nbsp;jsem s&nbsp;ním hrál na&nbsp;křídle…, chápete?“ optal se&nbsp;ten dědek, kterej nebyl vo&nbsp;moc starší než starej Jupa, Jupa, kterej už&nbsp;byl teďka z&nbsp;těch řečí tak mrňavej, že&nbsp;hlavu měl hned vedle půllitru; jen tu&nbsp;sklenici nahnul a&nbsp;už pil.</span></p>
          <p class="chunk" data-nb-ref-number="34" data-nb-words="133" data-nb-chars="751"><span class="idea" data-nb-ref-number="34" id="idea34" data-nb-words="133" data-nb-chars="751">Venku zazářilo slunce. Po&nbsp;pravý straně byl modrounkej stín, ale střechy na&nbsp;levý straně naší ulice, ty&nbsp;se&nbsp;prohejbaly pod metrákama světla. A&nbsp;ten nápis, jak se&nbsp;dneska říká, ten poutač pozornosti… V&nbsp;NEDĚLI SE&nbsp;POHŘBÍVÁ…, ten zaplál, protože byl napsanej svítícíma barvama. Jako by&nbsp;do&nbsp;naší hospůdky haranti házeli prasátka ze&nbsp;stovek kapesních zrcátek. A&nbsp;na konci ulice, tam, co&nbsp;jezdila tramvaj, skrz kterou bylo vidět, jak málo jezdilo lidí…, tam na&nbsp;hlavní pořád proudili lidi, velký a&nbsp;malý, a&nbsp;sem tam kočárek. A&nbsp;ten kluk pod motorkem na&nbsp;stlačenej vzduch se&nbsp;zvedl, celej byl od&nbsp;toho šajnu z&nbsp;ulice žíhanej, četl a&nbsp;hmátl na&nbsp;věšák pro vrbec, natáhl si&nbsp;rukáv a&nbsp;tak zůstal v&nbsp;tý blbý póze, s&nbsp;jednou rukou v&nbsp;rukávu, nakloněnej jak strašák v&nbsp;zelí, ale četl si&nbsp;dál.</span></p>
          <p class="chunk" data-nb-ref-number="35" data-nb-words="152" data-nb-chars="891"><span class="idea" data-nb-ref-number="35" id="idea35" data-nb-words="152" data-nb-chars="891">A&nbsp;host si&nbsp;sám spočítal outratu, položil prachy vedle tácku a&nbsp;vzal kastrol s&nbsp;tím kyselým zelím. Starej Jupa se&nbsp;taky zvedl, chytil se&nbsp;toho kastrolu jako ňákýho záchrannýho pásu a&nbsp;vykřikl: „Tak vy&nbsp;chcete nám tady říct, že&nbsp;teďka hrajeme špatnej fotbál?“ A&nbsp;zatřásl kastrolem. Host, co&nbsp;stál naproti němu a&nbsp;taky držel ten kastrol, zatřásl s&nbsp;ním taky, div starýmu Jupovi nevytrhl ruce, a&nbsp;povídá: „Jenom né&nbsp;žádný parádičky! Já&nbsp;jsem udělal dvě kličky a&nbsp;už celý mužstvo řvalo: ‚Přihraj! Nebo si&nbsp;v&nbsp;neděli nezahraješ!‘ Takovej Borovička, prosím, technicky vybavenej hráč…, ale pro mužstvo? Nebo Kučera…, ohromnej, ale ten Jelínek aby se&nbsp;na&nbsp;tom flíglu uštval. A&nbsp;tak podle mýho svědomí a&nbsp;vědomí, jak před porotou odpřisáhnu, že&nbsp;nejlepší fotbal se&nbsp;hrával… a&nbsp;nejlepší hráč všech dob byl Karel Koželuh…, ale proč? Protože já&nbsp;jsem hrál s&nbsp;ním na&nbsp;pravým křídle,“ řekl host a&nbsp;vytrhl kastrol z&nbsp;rukou zvadlýho Jupy.</span></p>
          <p class="chunk" data-nb-ref-number="36" data-nb-words="131" data-nb-chars="717"><span class="idea" data-nb-ref-number="36" id="idea36" data-nb-words="131" data-nb-chars="717">Podíval se&nbsp;ven, do&nbsp;ulice, a&nbsp;tam u&nbsp;skříňky s&nbsp;filmovými obrázky stála pěkná ženská, takovej macek, kterej měl všude něco na&nbsp;zob, a&nbsp;četla si&nbsp;z&nbsp;těch obrázků. A&nbsp;host se&nbsp;okouzlil: „Lidi, to&nbsp;je&nbsp;ženská! Ježíši, to&nbsp;je&nbsp;ženská! No, to&nbsp;tedy je&nbsp;ženská… Ta&nbsp;by&nbsp;něco potřebovala. Ovšem dneska už&nbsp;nejsou žádný mužský, dneska už&nbsp;mužský nerozumějí takový ženský… To&nbsp;je&nbsp;ženská!“ vrtěl hlavou a&nbsp;četl z&nbsp;té ženské postavy tam u&nbsp;obrázkový skříňky to, vo&nbsp;čem hovořil. A&nbsp;ta ženská se&nbsp;obrátila a&nbsp;šla rovnou do&nbsp;naší hospůdky, točila taštičkou a&nbsp;cucala bombo a&nbsp;byla oblečená jak majitelka střelnice. Tak už&nbsp;skoro stála u&nbsp;skleněných dveří, až&nbsp;se&nbsp;v&nbsp;lokále setmělo…, ale zahnula a&nbsp;ukázala svý krásný křivky i&nbsp;z&nbsp;profilu. Host řekl: „To je&nbsp;můj ideál.“</span></p>
          <p class="chunk" data-nb-ref-number="37" data-nb-words="19" data-nb-chars="94"><span class="idea" data-nb-ref-number="37" id="idea37" data-nb-words="19" data-nb-chars="94">A&nbsp;s&nbsp;kastrolem kyselýho zelí vyšel a&nbsp;pak šel pořád za&nbsp;tou ženskou jak v&nbsp;nějakým spánku nebo co.</span></p>
          <p class="chunk" data-nb-ref-number="38" data-nb-words="36" data-nb-chars="208"><span class="idea" data-nb-ref-number="38" id="idea38" data-nb-words="36" data-nb-chars="208">Mladík si&nbsp;natáhl i&nbsp;druhý rukáv, vyprskl špačka a&nbsp;zašlápl ho&nbsp;do&nbsp;podlahy, držel oběma rukama knížku, pak jednou rukou otevřel skleněný dveře, hodilo to&nbsp;s&nbsp;ním doprava, a&nbsp;zmizel. Nechal otevřený dveře a&nbsp;byl pryč.</span></p>
          <p class="chunk" data-nb-ref-number="39" data-nb-words="32" data-nb-chars="176"><span class="idea" data-nb-ref-number="39" id="idea39" data-nb-words="32" data-nb-chars="176">Hostinskej řekl: „A&nbsp;neřekl ani bů.“ Šel zavřít, ale nedalo mu&nbsp;to, šel až&nbsp;před hospůdku a&nbsp;zakřičel do&nbsp;zad toho kluka: „Ty skotáku jedna!“ a&nbsp;pak zapráskl za&nbsp;sebou skleněný dveře.</span></p>
          <p class="chunk" data-nb-ref-number="40" data-nb-words="17" data-nb-chars="114"><span class="idea" data-nb-ref-number="40" id="idea40" data-nb-words="17" data-nb-chars="114">Sklo zařinčelo a&nbsp;hostinskej ztuhl. „Jupo,“ povídá, „já se&nbsp;bojím votočit. Nerozbil jsem něco?“ Jupa zavrtěl hlavou.</span></p>
          <p class="chunk" data-nb-ref-number="41" data-nb-words="89" data-nb-chars="514"><span class="idea" data-nb-ref-number="41" id="idea41" data-nb-words="89" data-nb-chars="514">Tak seděli, dívali se&nbsp;skrz skleněný dveře. Uprostřed naší ulice se&nbsp;scházeli lidi, kupovali si&nbsp;lístky do&nbsp;biografu. Starej Jupa se&nbsp;zadíval na&nbsp;ten nápis svítivejma barvama V&nbsp;NEDĚLI SE&nbsp;POHŘBÍVÁ a&nbsp;odplil si. „To je&nbsp;tedy blbej nápis, doufejme, že&nbsp;nemá temnou souvislost s&nbsp;naším manšaftem…“ Hostinskej už&nbsp;byl tak nervózní, ten kluk s&nbsp;tou knížkou mu&nbsp;nepřidal, že&nbsp;začal štětkou čistit sklenice a&nbsp;díval se&nbsp;proti světlu, jestli jsou čistý…, ale to&nbsp;jen proto, aby se&nbsp;nemusel dívat první na&nbsp;to, až&nbsp;do&nbsp;naší ulice zahnou fandové.</span></p>
          <p class="chunk" data-nb-ref-number="42" data-nb-words="6" data-nb-chars="34"><span class="idea" data-nb-ref-number="42" id="idea42" data-nb-words="6" data-nb-chars="34">Pak starej Jupa zvolal: „Už jdou!“</span></p>
          <p class="chunk" data-nb-ref-number="43" data-nb-words="72" data-nb-chars="392"><span class="idea" data-nb-ref-number="43" id="idea43" data-nb-words="72" data-nb-chars="392">Jako první vykročil do&nbsp;naší ulice pan Hurych, ostatní štamgasti za&nbsp;ním. A&nbsp;všichni byli ňáký mrňavý, pomuchlaný, hrbatý a&nbsp;zvadlý, jako by&nbsp;zmokli a&nbsp;srazily se&nbsp;jim šaty. Pod tím nápisem V&nbsp;NEDĚLI SE&nbsp;NEPOHŘBÍVÁ pak Hurych strhl klobouk a&nbsp;praštil s&nbsp;ním na&nbsp;dláždění a&nbsp;ostatní ho&nbsp;těšili. A&nbsp;pan Hurych, asi aby viděli všici, jak trpí, vysvlíkl si&nbsp;svrchník a&nbsp;praštil s&nbsp;ním na&nbsp;dlaždičky a&nbsp;skákal po&nbsp;něm.</span></p>
          <p class="chunk" data-nb-ref-number="44" data-nb-words="94" data-nb-chars="502"><span class="idea" data-nb-ref-number="44" id="idea44" data-nb-words="94" data-nb-chars="502">Starej Jupa povídá: „Ňáko se&nbsp;mi&nbsp;to&nbsp;nelíbí, asi je&nbsp;remíza v&nbsp;luftě!“ A&nbsp;když viděl, že&nbsp;pan Hurych šahá po&nbsp;klice, sám mu&nbsp;otevřel a&nbsp;pan Hurych vpadl do&nbsp;lokálu a&nbsp;rovnou packal a&nbsp;svalil se&nbsp;na&nbsp;lavici, to&nbsp;jedno voko takhle hozený do&nbsp;nekonečna. Když vešli ostatní fandové, dívali se, co&nbsp;řekne pan Hurych. A&nbsp;ten se&nbsp;vztyčil, vysvlíkl si&nbsp;i&nbsp;sako, praštil s&nbsp;ním na&nbsp;podlahu a&nbsp;svalil se&nbsp;na&nbsp;lavici a&nbsp;povídá: „Všech jedenáct, bez pardonu, všech jedenáct do&nbsp;dolů!“ a&nbsp;ukazoval prstem tím směrem, kde myslel, že&nbsp;je&nbsp;Jáchymov.</span></p>
          <p class="chunk" data-nb-ref-number="45" data-nb-words="73" data-nb-chars="388"><span class="idea" data-nb-ref-number="45" id="idea45" data-nb-words="73" data-nb-chars="388">Starej Jupa šel k&nbsp;skleněnejm dveřím, koukal se&nbsp;ven. Ani neviděl, že&nbsp;teďka se&nbsp;zase vrátila do&nbsp;naší ulice ta&nbsp;pěkná ženská, která pořád točila kabelkou…, a&nbsp;za ní, tak tři metry pozadu, jak ve&nbsp;snách jde to&nbsp;pravý křídlo z&nbsp;déefcé a&nbsp;pořád nese ten kastrol se&nbsp;zelím, a&nbsp;nese ho&nbsp;jako proutkář, když proutkem hledá vodu… Teďka ta&nbsp;ženská zahnula k&nbsp;biografu a&nbsp;ten kastrol s&nbsp;kyselým zelím zahnul za&nbsp;ní…</span></p>
          <p class="chunk" data-nb-ref-number="46" data-nb-words="38" data-nb-chars="234"><span class="idea" data-nb-ref-number="46" id="idea46" data-nb-words="38" data-nb-chars="234">Tak starej Jupa stál ve&nbsp;skleněných dveřích s&nbsp;rukama rozepjatýma jak ňákej Kristus na&nbsp;rozcestí. A&nbsp;kdo by&nbsp;se&nbsp;podíval takhle ze&nbsp;strany, viděl by, jak starýmu Jupovi vandrujou po&nbsp;tváři slzičky. Ale hostinskej už&nbsp;roznášel posilující likér…</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./perlicka_na_dne_010.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>