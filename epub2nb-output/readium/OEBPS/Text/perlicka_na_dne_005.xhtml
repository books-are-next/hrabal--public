<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>perlicka_na_dne-2</title>
		<link href="../Styles/perlicka_n_idstyles.css" rel="stylesheet" type="text/css"/>
	</head>
	<body id="perlicka_na_dne" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-1" class="MLP-uroven2-kapitola">—</p>
			<p class="MLP-text-bez1radku">Když jsem před lety poznal směr svého srdce, vydal jsem se do přátelského světa, podbíjel jsem kolejnice, byl výpravčím vlaku, nabízel životní pojistku, pracoval jako obchodní zástupce, dělník v&nbsp;ocelárně, balil starý papír, dělal kulisáka. To všechno jen proto, abych se umazal prostředím a&nbsp;lidmi a&nbsp;občas zažil tu ohromující událost, že jsem zahlédl na dně člověka perlu. Od té doby mám rád takové lidi, nad kterými se láme hůl a&nbsp;myjí ruce. Od té chvíle taky vím, že lidé, které mám rád, raději vypadají jako hrubiáni a&nbsp;šašci, než by z&nbsp;přirozené cudnosti ukázali svůj cit. Ale když já právě s&nbsp;takovými lidmi nejraději pracoval a&nbsp;žil! Vždyť někteří z&nbsp;nich, pod dojmem chvil anebo událostí, najednou si roztrhli košili a&nbsp;ukázali mi své srdce a&nbsp;já jsem viděl, že na něm mají diamantem napsáno to, nač myslí filozofové. Proto mám rád místa, kde je moc lidí, a&nbsp;kde se tedy soustruhuje mateřská řeč, vyrábějí nová slovíčka, zpřesňují slangy a&nbsp;dotahuji mýty, kde se lidé hovorem navzájem vyptávají, kdo jsou anebo kým by se chtěli stát. A&nbsp;kdo zná lidi, ten ví, že to není jen tak, protože hovor, to je myšlenka, která vytéká z&nbsp;úst a&nbsp;směřuje k&nbsp;porozumění a&nbsp;tichu. Tak někdo žije pár vteřin, někdo ale celý život obchází kolem a&nbsp;hovoří a&nbsp;hovoří, ale dovnitř se ještě nedostal. Takového člověka mám nejradši, protože ten mě může potřebovat nejvíc. Copak víme, zda právě tenhle šaškovský hrubián se zítra neocitne v&nbsp;kouzlu kvalitativních proměn?</p>
		</div>
</body>
</html>